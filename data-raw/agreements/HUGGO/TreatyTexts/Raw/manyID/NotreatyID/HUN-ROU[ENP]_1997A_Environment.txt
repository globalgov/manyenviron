ACORD din 26 mai 1997
intre Guvernul Romaniei si Guvernul Republicii Ungare privind cooperarea in domeniul protectiei mediului
EMITENT	
GUVERNUL
Publicat in  MONITORUL OFICIAL nr. 611 din 28 noiembrie 2000




Guvernul Romaniei si Guvernul Republicii Ungare, denumite in cele ce urmeaza parti contractante,
convinse ca protectia mediului, conservarea naturii si a diversitatii biologice, utilizarea rationala si ocrotirea resurselor naturale si mentinerea echilibrului ecologic si climatic sunt permise si conditii fundamentale pentru o dezvoltare durabila,
luand in considerare si hotarate sa actioneze in spiritul obiectivelor strategice si al actiunilor in cadrul Agendei 21, adoptata la Conferinta Natiunilor Unite pentru Mediu si Dezvoltare, Rio de Janeiro, iunie 1992, si in spiritul Programului de Mediu pentru Europa, adoptat de Conferinta Ministeriala asupra Mediului din Europa, Sofia, octombrie 1995, precum si in spiritul conventiilor din cadrul O.N.U./C.E.E.,
evidentiind importanta si necesitatea aproximarii unor strategii si politici, precum si aplicarii armonizate a masurilor de supraveghere, prevenire si reducere a efectelor nedorite asupra mediului in general si in special asupra mediului in teritoriul de frontiera,
considerand ca aprofundarea cooperarii bilaterale va conduce la rezultate benefice pentru protectia si ameliorarea starii mediului in teritoriul de frontiera, precum si la nivel subregional si european,
in dorinta de a dezvolta aceasta cooperare in conformitate cu normele dreptului international,
in interesul realizarii celor cuprinse in Tratatul de intelegere, cooperare si buna vecinatate dintre Romania si Republica Ungara,
au convenit asupra celor ce urmeaza:
Articolul 1
Scopul acordului
Prezentul acord urmareste stabilirea cadrului si conditiilor cooperarii dintre partile contractante in domeniul protectiei mediului inconjurator, in conservarea naturii si diversitatii biologice, in folosirea durabila a resurselor naturale si mentinerea echilibrului climatic (denumite in cele ce urmeaza protectia mediului), inclusiv in pregatirea si realizarea masurilor intreprinse de partile contractante pentru imbunatatirea starii mediului si prevenirea deteriorarii mediului inconjurator, acordand atentie deosebita prevenirii poluarilor chimice si radioactive.
Articolul 2
Domenii de cooperare
Partile contractante, avand responsabilitatile determinate de propriile strategii si politici in materie de mediu si dezvoltare si in conformitate cu prevederile conventiilor internationale la care cele doua state sunt parti si cu legislatiile lor nationale, se angajeaza:
1. sa promoveze schimbul de informatii dintre autoritatile si institutiile lor competente in materie de protectia mediului, in special asupra aspectelor referitoare la:
a) informarea reciproca fluenta despre activitatile existente pe teritoriile statelor lor, in masura in care aceste activitati prezinta un risc major de impact transfrontier asupra mediului;
b) alertarea reciproca in situatii de accident cu risc major pentru mediu in context transfrontier;
2. sa evalueze in comun starea mediului si a ecosistemelor din zona de frontiera pentru imbunatatirea pe lunga durata a acesteia, sa execute masuri concrete de reglementare, administrative si tehnice, conform jurisdictiei interne a fiecarui stat, pentru prevenirea poluarii in context transfrontier si pentru reducerea cantitatilor de poluanti la niveluri cat mai mici posibil;
3. sa convina asupra modului de organizare, dezvoltare si exploatare a sistemelor de masurare si de monitorizare a starii mediului din zona de frontiera;
4. sa dezvolte si sa implementeze masurile de reglementare, administrative si tehnice pentru prevenirea accidentelor industriale si sa asigure un inalt nivel de securitate industriala, nucleara, chimica si biologica, scop in care:
a) identifica activitatile periculoase pentru mediu, care necesita aplicarea de masuri preventive speciale pentru reducerea riscului de accident, inclusiv planuri de interventie in caz de accident si pentru limitarea si inlaturarea urmarilor acestuia. Fiecare parte contractanta comunica celeilalte parti, din proprie initiativa sau la solicitare, obiectivele ce desfasoara activitati periculoase pentru mediu in context de impact transfrontier, care printr-un accident ar putea afecta mediul si sanatatea oamenilor in zonele de frontiera sau peste frontiera, in asa fel ca ambele parti sa poata prevedea si organiza masurile necesare pentru situatii de urgenta, inclusiv planuri de asistenta operativa reciproca in caz de accident industrial;
b) satisfac solicitarile reciproce - cu respectarea reglementarilor nationale specifice - privind controlul supravegherii activitatilor periculoase, inclusiv, dupa caz, efectuarea de verificari si constatari in comun, precum si realizarea masurilor destinate reducerii si anihilarii efectelor unor eventuale accidente industriale cu impact transfrontier;
c) notifica reciproc situatiile de iminenta de accident, catastrofe naturale, incident sau accident industrial ce pot prejudicia mediul, sanatatea oamenilor, ecosistemelor in zonele de frontiera si peste frontiera, dupa procedura ce va fi stabilita de comun acord;
d) pun in aplicare masurile stabilite prin planurile de urgenta pentru reducerea, limitarea si evitarea urmarilor daunatoare ale oricarui accident industrial cu impact transfrontier;
5. sa puna in aplicare masurile juridice, administrative si tehnice pentru sporirea eficientei controlului privind asigurarea aplicarii si respectarii prevederilor Conventiei de la Basel privind controlul transportului peste frontiere al deseurilor periculoase si al eliminarii acestora, in special cu privire la:
a) indeplinirea formalitatilor si procedurilor legale pentru autorizarea activitatilor reglementate de aceasta conventie;
b) intarirea controlului la tranzitul transporturilor deseurilor periculoase pe caile rutiere, ferate si navigabile, neadmiterea acestora in cazurile de tranzit ilegal, precum si sesizarea reciproca pentru situatiile de tranzit suspect;
c) acceptarea si facilitarea de catre ambele parti contractante a tranzitului unor transporturi de deseuri periculoase spre tarile de origine, in cazurile in care acestea s-au facut ilicit pe teritoriul statului uneia dintre cele doua parti. In cazul in care exportul ilegal are la origine teritoriul statului uneia dintre parti, ele se obliga la facilitarea reprimirii acestuia cu mijloacele si pe cheltuiala partii de origine;
d) intarirea controlului autoritatilor competente ale celor doua parti contractante asupra activitatilor de import/export desfasurate de participanti economici aflati sub jurisdictia acestora, in vederea prevenirii/eliminarii oricaror tentative de mascare a exportului reglementat de deseuri toxice periculoase pe teritoriul statului celeilalte parti;
6. sa coopereze pentru protectia si conservarea habitatelor naturale, a diversitatii biologice si a peisajului din zona de frontiera, pentru exploatarea si valorificarea durabila a resurselor biologice naturale din flora si fauna salbatica in limitele potentialului natural de regenerare, cu atentie deosebita la:
a) punerea sub regim de protectie ecologica a unor zone pentru ocrotirea unor plante si animale aflate in pericol de disparitie si in interesul refacerii populatiilor viabile ale acestora, inclusiv pentru speciile de animale migratoare. Partile contractante vor identifica zonele de frontiera in care se poate aplica un sistem comun de protectie ecologica prin crearea de rezervatii naturale de o parte si de alta a frontierei;
b) folosirea resurselor biologice ale vegetatiei si faunei salbatice existente in zonele de frontiera in limitele potentialului lor de regenerare, intarirea protectiei acestor resurse in interesul utilizarii lor durabile de catre ambele state;
c) consolidarea instrumentelor juridice si a cadrului institutional national pentru autorizarea importului, exportului, tranzitului cu plante si animale apartinand unor specii de flora si fauna amenintate cu disparitia, in conformitate cu prevederile conventiilor internationale la care participa cele doua parti contractante;
7. sa identifice, sa promoveze si sa realizeze in comun proiecte de reconstructie ecologica in zona de frontiera sau in zone ce pot influenta starea mediului din zona de frontiera sau peste frontiera, folosindu-se experienta si posibilitatile tehnice ale celor doua state, precum si facilitatile financiare, inclusiv din partea unor terte parti;
8. sa se consulte, dupa caz, asupra dezvoltarii legislatiei de mediu si a sistemului institutional specific celor doua parti contractante in acest domeniu, pentru asigurarea cadrului juridic si administrativ necesar in vederea realizarii politicilor, strategiilor si planurilor de actiune nationale pentru protectia mediului pe principiile dezvoltarii durabile;
9. sa promoveze cooperarea in domeniul cercetarii si implementarii metodelor, tehnicilor si tehnologiilor eficiente de prevenire, control si de diminuare a poluarii mediului. In acest scop si luand in considerare activitatile de cercetare desfasurate la nivel international, partile contractante incurajeaza in cadru bi- sau multilateral demersurile pentru realizarea programelor de cercetare speciale. Pentru aceasta ele vor stabili programe de cercetare adecvate.
Articolul 3
Mijloacele cooperarii
(1) In realizarea angajamentelor asumate prin prezentul acord partile contractante vor proceda la infiintarea Comisiei mixte romano-ungare pentru protectia mediului, denumita in cele ce urmeaza comisia mixta.
a) Responsabilitatea constituirii in termen de 3 luni de la data intrarii in vigoare a prezentului acord a comisiei mixte revine autoritatilor centrale de mediu din cele doua tari.
b) Ministrii responsabili pentru protectia mediului din cele doua tari indeplinesc functiile de copresedinti ai comisiei mixte. Comisia mixta functioneaza cu 9-11 membri desemnati de fiecare parte contractanta, in conformitate cu normele legale din cele doua state.
c) Comisia mixta isi desfasoara activitatea potrivit regulamentului propriu de organizare si functionare care trebuie sa fie aprobat de fiecare parte contractanta.
d) Autoritatile centrale de mediu ale partilor contractante vor indeplini atributiile fluente de secretariat al comisiei mixte.
(2) In cadrul comisiei mixte partile contractante convin:
a) sa organizeze echipe de specialisti care, in activitati separate si/sau comune, sa identifice, sa analizeze si sa recomande propuneri pentru realizarea prevederilor prezentului acord;
b) sa faciliteze vizitele care contribuie la schimbul de informatii reciproce in zonele de frontiera, la organizarea unor seminarii si reuniuni de lucru cu participarea unor specialisti din institute de cercetari in domeniul protectiei mediului, din administratia publica centrala si locala cu responsabilitati in acest domeniu, precum si a reprezentantilor organizatiilor neguvernamentale;
c) sa stabileasca regulamente pentru monitorizarea starii mediului in zona de frontiera, pentru schimbul de informatii si pentru alte activitati necesare in vederea realizarii obiectivelor prezentului acord.
Articolul 4
Reuniunile comisiei mixte
(1) Comisia mixta se intruneste in reuniuni ordinare anuale si, dupa caz, in reuniuni extraordinare, la solicitarea oricareia dintre partile contractante.
(2) Reuniunile comisiei mixte vor avea loc alternativ in Republica Ungara si in Romania.
(3) La fiecare reuniune va fi adoptat un protocol al acesteia.
(4) Limbile oficiale ale reuniunilor si ale protocoalelor sunt limba romana si limba maghiara.
(5) Cheltuielile de pregatire si de organizare a reuniunilor comisiei mixte si grupurilor de specialisti sunt suportate de partea organizatoare, iar cheltuielile de calatorie, de partea care se deplaseaza.
Articolul 5
Asistenta mutuala
(1) In cazul unei situatii critice, la cererea uneia dintre partile contractante cealalta parte va furniza asistenta mutuala conform procedurii ce urmeaza sa fie stabilita printr-un regulament special de catre comisia mixta.
(2) Regulamentul referitor la asigurarea asistentei mutuale pentru situatii critice va fi elaborat in termen de un an de la data intrarii in vigoare a prezentului acord si va intra in vigoare dupa aprobarea autoritatilor nationale competente potrivit legislatiei lor. In principal, regulamentul va stabili:
a) categoriile de evenimente considerate situatii critice;
b) pregatirea planurilor de alertare si interventie in situatii critice;
c) mijloacele si serviciile locale disponibile ce trebuie oferite in conditii de reciprocitate partilor contractante in cadrul asistentei mutuale;
d) gestiunea, supravegherea si armonizarea asistentei mutuale.
Articolul 6
Informarea publicului
Partile asigura publicitatea informatiilor cu privire la starea mediului si la masurile ce se iau pentru prevenirea, controlul si reducerea efectelor daunatoare asupra mediului din zona de frontiera, respectiv care se extind peste frontiera.
Articolul 7
Utilizarea informatiilor
(1) Partile contractante pot transmite unor terte parti informatii rezultate din activitatile prevazute in prezentul acord, cu respectarea normelor legale ale fiecareia dintre partile contractante si a celor stabilite in protocoalele comisiei mixte.
(2) Accesul la informatiile protejate este supus reglementarilor legale nationale ale fiecarei parti contractante. Acelasi regim il au si drepturile asupra proprietatii intelectuale.
Articolul 8
Solutionarea diferendelor
Orice diferend in legatura cu interpretarea sau aplicarea prezentului acord va fi solutionat in mod amiabil, prin consultari intre partile contractante.
Articolul 9
Intrarea in vigoare
(1) Prezentul acord intra in vigoare atunci cand partile contractante se instiinteaza pe cale diplomatica ca au indeplinit exigentele prescrise de legislatia lor interna pentru intrarea in vigoare a acordului.
(2) Acordul intra in vigoare in ziua in care soseste notificarea diplomatica de la a doua parte contractanta.
Articolul 10
Valabilitate
(1) Prezentul acord se incheie intre partile contractante pe o perioada nelimitata. Fiecare parte poate denunta acordul pe cale diplomatica, in scris. In acest caz acordul isi pierde valabilitatea in a 180-a zi dupa primirea avizului de denuntare.
(2) Prezentul acord nu influenteaza obligatiile care revin partilor contractante din alte contracte bilaterale.
Articolul 11
Amendamente la acord
Prezentul acord poate fi amendat prin acordul comun al partilor contractante. Amendamentele vor intra in vigoare conform prevederilor art. 9.
Semnat la Bucuresti la 26 mai 1997, in cate doua exemplare originale, fiecare in limba romana si in limba maghiara, ambele texte fiind egal autentice.
Pentru Guvernul Romaniei,
Ioan Oltean,
ministrul apelor, padurilor,
si protectiei mediului
Pentru Guvernul Republicii Ungare,
Ferenc Baja,
ministrul mediului
